Shalom shalom wapendwa wangu! Hongereni kwa majukumu ya leo. Ni imani yangu kwamba mmekuwa na siku njema. Nakuombea Neema Kuu ya Bwana wetu Yesu Kristo ikuinue wewe unayepita katika changamoto za namna yoyote. Bado liko tumaini katika Jina la Yesu. 
Karibu tuendelee na somo letu angalau Kwa vipengele vichache leo.


_________________________________________________________________________
Tumeona kwa ufupi baadhi ya vipengele kuhusu jinsi ya kutambua kwamba uko tayari kwa ndoa.
Leo tunaanza...
 *MWENZI: _nachagua mwenyewe? Nachaguliwa na wazazi? au na Mungu mwenyewe?_*
Kimsingi hili kwa sehemu ni swali la ndugu yetu anayefuatilia somo hili.


_________________________________________________________________________
Nianze jambo hili katika mtazamo wa kijamii. Zama zimebadilika sana! Ikiwa upo kijana katika zama hizi ambaye mfumo wa familia yako ni wazee kuchagulia watoto wao wenzi, na wewe huna shida kabisa na jambo hilo, mimi pia sina mamlaka wala nia ya kuzungumzia hilo. Kesi yako ni ya kipekee! Kwa hali ya jamiii kwa ujumla, ni kwamba maadili na mifumo ya maisha ya kizazi hiki havilingani kabisa na zama za wazee wetu. Ukweli tunaouishi katika kizazi hiki ni huu: maamuzi ya mwisho ya nani aoane na nani ni ya wahusika wanaooana. Wengine wote ni washauri tu. Ni kwa kutambua hili tumesisitiza kipengele cha kijana kufahamu kwa uhakika anachokihitaji kwa mke/mume.


_________________________________________________________________________
Pia nitoe ushauri kwa baadhi yetu watumishi viongozi wa kiroho, tusitumie nafasi ya ushawishi tuliyonayo kuamulia vijana watu wa kuoa au kuolewa nao. Hatujaitiwa hilo! Ni afadhali sana isikike mzazi (baba, mama) wa mtoto ameingilia maamuzi ya mwanaye au binti yake kuhusu mahusiano na si mchungaji au kiongozi yeyote wa kiroho. We are not matchmakers! Katika hili tufundishe Neno, tuelekeze matakwa ya Neno na kuyasimamia, suala na Hanna aolewe au asiolewe na Yohana au Yese ambao wote wameokoka na hawana pingamizi la kisheria au kibiblia la kuwazuia, tuwaachie wahusika waoaji na waolewaji.


_________________________________________________________________________
Nirudi kwa waoaji na waolewaji: linapokuja suala la maamuzi ya nani uoe/uoelewe naye, mwamuzi wala si Mungu, ni WEWE na utashi wako. Mungu hatakulazimisha chochote, bali atahusika kwa kadri wewe utakavyomruhusu ahusike na jambo lako. Mungu ameweka utashi ndani yetu ili tumpe heshima na nafasi anayostahili katika maisha yetu KWA HIARI YA MIOYO YETU WENYEWE. Ndivyo ilivyo katika hili pia.


_________________________________________________________________________
Katika watoto wa Mungu wako ambao wanaishi kwa kumtegemea Mungu kwa vitendo. Kisha kuna ambao wanamtegemea Mungu kwa maneno na nyimbo lakini kwa uhalisia maisha yao yanaendeshwa na akili zao wenyewe kwa asilimka 100. Ila linapokuja suala gumu la kuchanganya akili kama kuoa na kuolewa, sote tunatamani Mungu aingilie kati. Hata kama unatongoza na kujitongozesha hovyo hovyo bado unataka Mungu ahusike.


_________________________________________________________________________
Swali ni: *_Je Mungu anaweza kuchagulia mtu mke/Mme?_* 
Nikilisoma Neno la Mungu napata kuamini kwamba Mungu si tu anaweza bali ANATAKA kuhusika na kila kitu chetu ikiwemo uchaguzi wa mwenzi. Tatizo ni ikiwa tunamwitaji tu Kwenye yale yanayotuvuruga na hatumpi nafasi Kwenye maisha yetu yote kwa ujumla.


_________________________________________________________________________
Soma:
 " _Na huu ndio ujasiri tulio nao kwake, ya kuwa, tukiomba kitu sawasawa na mapenzi yake, atusikia.Na kama tukijua kwamba atusikia, tuombacho chote, twajua kwamba tunazo zile haja tulizomwomba._ "1Yohana 5:14-15

 "Mtumaini BWANA kwa moyo wako wote, 
Wala usizitegemee akili zako mwenyewe;
Katika njia zako zote mkiri yeye, Naye atayanyosha mapito yako."
Mithali 3:5-6


_________________________________________________________________________
" _Mkabidhi BWANA kazi zako, Na mawazo yako yatathibitika_ ." Mithali 16:3

" _Au kuna mtu yupi kwenu, ambaye, mwanawe akimwomba mkate, atampa jiwe? Au akiomba samaki, atampa nyoka? Basi ikiwa ninyi, mlio waovu, mnajua kuwapa watoto wenu vipawa vyema, je! Si zaidi sana Baba yenu aliye mbinguni atawapa mema wao wamwombao?_ " Mathayo 7:9-11


_________________________________________________________________________
Kisha kuna hili andiko letu very famous:
3 *_Umtumaini BWANA ukatende mema_* , 
Ukae katika nchi, *_upendezwe na uaminifu_* . 4Nawe utajifurahisha kwa BWANA, Naye atakupa haja za moyo 5 *_Umkabidhi BWANA njia yako, Pia umtumaini_* , naye atafanya. 6Ataitokeza haki yako kama nuru, Na hukumu yako kama adhuhuri _7 *Ukae kimya mbele za BWANA*_ , 
Nawe *_umngojee kwa saburi_* .
Zaburi 37:5


_________________________________________________________________________
Kwa kweli natamani kama nini ningekuwa na nafasi ya kuyanyambua haya maandiko moja moja, mstari kwa mstari. Itoshe tu kusema, Mungu anatamani kutufanyia mambo mengi zaidi ya tuwezavyo kueleza, kinachotupa shida mara nyingi ni kukaa Kwenye reli ya kanuni za Mungu. Swali kubwa hapa si kwamba Mungu anaweza kukupa mme/mke. Swali kubwa ni ananichaguliaje na nitajuaje amenipa huyu?


_________________________________________________________________________
Kwanza vigezo na masharti vimezingatiwa? Kanuni zimefuatwa? Maandiko yote tuliyosoma hapo nyuma yamesheheni kanuni za kutusaidia kukaa katika njia ya Mungu ili tupate ile "haja ya moyo." Kwa sababu ya space, tuchambue hili moja la Zaburi 37:3-7a


_________________________________________________________________________
Kabla hatujaomba hiyo "haja ya moyo," kanuni katika mstari wa 3 ni:
" *Umtumaini* *BWANA* *ukatende mema* , 
 *Ukae katika nchi* , *upendezwe* na *uaminifu* ." jiulize:
1. Katika mambo mengine ya maisha yangu namtumaini Bwana?
2. Matendo yangu ni mema?
3. Hapa nilipo ni mahali aliponiweka Bwana? Nafanya yanipasayo katika nafasi yangu? (Location and position)
4.Naenda kwa uaminifu mbele zake?


_________________________________________________________________________
Mstari wa 4 unaongeza kanuni nyingine: *_"Nawe utajifurahisha kwa BWANA"_* 
Kinyume cha "kujifurahisha katika Bwana" ni kuipenda (kujifurahisha katika) dunia na mambo yaliyomo ndani yake (1Yohana 2:15). 
Hayo yakikaa sawa anasema sana 
" *_Naye atakupa haja ya moyo wako_* "
 *
 *BARAKA ZA MUNGU ZINA KANUNI* !


_________________________________________________________________________
Kumtumaini Bwana ni kumwamini, kumtegemea na kuruhusu *mapenzi yake yatawale juu ya mapenzi yetu* . Hili linahitaji neema kwa viumbe wa akili za sembe na dona. 
Kuna huyu kijana aliwahi kuniambi, "bro mi mambo ya kumuomba Mungu anichagulie mke sitaki kabisa! Akiniletea mwenye sura mbaya namweka wapi mimi?"


_________________________________________________________________________
Pointi kubwa katika kipengele hiki ni kwamba ni muhimu mno kumpa Mungu nafasi ya kutawala kila eneo la maisha yetu na kumtegemea Yeye aongoze suala la kumpata mwenzi. Mambo ya kuzingatiwa ni:
1. KANUNI ZA MAISHA YA UCHAJI KWA MUNGU.


_________________________________________________________________________
2. *Mahusiano (Ukaribu na Mungu)* . Ili ung'amue kuwa Mungu anakusemesha kuhusu binti/kijana fulani lazima uwe na uwezo wa kusikia na kuielewa sauti yake. Sasa hii sio rocket science wala mazingaombwe. Ni jambo halisi na tunajifunza hatua kwa hatua kadri tunavyofahamu Mungu. Kiwango cha ukaribu wako na Baba kitaamua uwezo wako wa kumsikia.


_________________________________________________________________________
"Kisha akawaambia, Sikizeni basi maneno yangu; Akiwapo nabii kati yenu, Mimi, BWANA, nitajifunua kwake katika maono, Nitasema naye katika ndoto. 7Sivyo ilivyo kwa mtumishi wangu, Musa; Yeye ni mwaminifu katika nyumba yangu yote; 8Kwake nitanena mdomo kwa mdomo, Maana, waziwazi wala si kwa mafumbo; Na umbo la BWANA yeye ataliona." - Hesabu 12:6-8

 *Kadri tulivyo karibu naye ndivyo tuonavyo dhahiri zaidi mapenzi yake.*

*THE CLOSER, THE CLEARER*


_________________________________________________________________________
Nitoe pointi moja zaidi katika mambo ya kuzingatia...
3. *_Mungu hana mipaka_* . unapomsubiri Mungu akupe mke/mume unategemea aje kwa njia gani? Ukiwauliza waliooa walipataje wake zao, stories zao hazifanani. But wengi utawasikia "nilipomuona kwa mara ya kwanza nilijua moyoni ni huyu!" Kwa wengine ni "nilisikia sauti kabisa: huyu ndiye mke/mme wako." Wengine "Mungu alimtumia fulani kuniambia kitu ambacho moyoni nilishaanza kukiwaza..." n.k


_________________________________________________________________________
Maana yake ni hakuna fomyula moja ya watu wote. Kila mtu na experience yake. Sasa nikuambie hiki: ukikaa vizuri na Mungu, wewe ni chombo chake. Hata akili yako ni chombo chake. Kwa hiyo anaweza kutumia njia yoyote ikiwemo akili yako. Maadamu umemkabidhi njia zako zote, anaongoza akili zako, huhitaji nabii!

 *Mkabidhi BWANA kazi zako,* 
*Na mawazo yako yatathibitika* 
- Mithali 16:3


_________________________________________________________________________
TAHADHARI: Sijakutuma sasa uache kufunga na kuomba kwa sababu akili yako haikugharimu chochote kuitumia. Usitafute mtelemko ukaingia wrong toilet
Sugua magoti ndugu yangu. Aina ya mke/mume utakayempata itaamua future ya maisha yako na uzao wako. Take it with all due seriousness usijeongeza idadi ya talaka na ndoa Prison FC.


_________________________________________________________________________
4. _*Wako wengi wanaoweza kukufaa.*_ sasa nilikuahidi nitaongea baadhi ya mambo ambayo baadhi hamtanielewa kirahisi. Tuliaminishwa na waalimu wengi wa masuala ya mahusiano na ndoa kwamba duniani kuna mwanamke/mwanaume MMOJA TU aliyeumbwa kwa ajili yako. Well, sijui nani alianzisha hii kesi lakini sijafanikiwa kukutana na andiko lolote linaloonyesha hivyo.


_________________________________________________________________________
Embu fikiria: Warumi 7:2-3 Sheria inamruhusu mwanamke/mwanaume aliyeachika na mwenzi wake akafa, huyu aliyebaki yuko huru kuoa/kuolewa. Kama ndivyo, huyu anayeoa tena baada ya kufiwa tuseme ni mume/mke yupi aliyezaliwa kwa ajili yake tu? Huyu aliyekufa? Au huyu anayeoana naye baadaye?

Babu yangu alioa mke wa kwanza akazaa watoto 9 akafa. Babu akaoa tena huyu wa pili naye akapata watoto wanne akafariki. Babu yangu alizaliwa kwa ajili ya yupi kati hawa?


_________________________________________________________________________
Imani yangu ni kwamba katika familia ya Mungu wako wakaka/wadada wengi wanaoweza kukufaa wewe. Wengi tu! Ila unaruhusiwa katika hao, umchukue au uchukuliwe na mmojawapo kama mwenzi wako. Mmoja tu mtakapokuwa hai nyote. Ikitokea  Bwana amemwita mmoja wenu, unaruhusiwa tena kumpata mwingine ila mmoja tu. Swali linarudi, haya sasa ni yupi?


_________________________________________________________________________
Angalau umeshagundua Bwawa ni kubwa ila wavuvi ni wavivu

The pool is big but fishermen are lazy and scared

Tutaendelea
_________________________________________________________________________
Hallelujah, Mungu wetu ni mwema sana. Wewe ambaye Bwana amekutunza na kukupa fursa ya kuishi leo namshukuru Mungu kwa ajili yako. Kutokana na ratiba ngumu za siku ya leo tumeshindwa kuendelea na somo letu. Lakini kwa neema ya Mungu tutaendelea kesho asubuhi. 
Nawashukuru nyote mliochangia na kuuliza maswali inbox. Naendelea kujifunza kupitia maswali na michango yenu iliyosheheni busara, hekima na maarifa mengi sana. Mungu awabariki.
_________________________________________________________________________
Nawashukuru mlioshirikisha wengine slides za somo hili (by the way kama umezitunza zote tangu mwanzo nirushie please. Nitakupa zawadi ya vocha ya elf 5 chap chap)
Nimepata shuhuda za watu wanafuatilia somo hili nikamshangaa Mungu. Tuendelee kujifunza sote. Kuna maswali kadhaa sijapata nafasi ya kujibu bado, ila nimeyatunza. 
Bwana Mungu awape usiku mwema sana!
_________________________________________________________________________

_____________________________________________________________________________________________
Yesu ni Bwana milele! Mungu akubariki katika kazi zako na yote unayojihusisha nayo siku hii, yenye sifa na utukufu wa Mungu.
Leo tunayo nafasi ya kuendelea na mada yetu:
Mahusiano ya Uchumba na Ndoa kwa Vijana.
Mahali tulipishia ni ule uelewa kwamba Katika Familia ya Waaminio (WALIOOKOKA) kuna wadada/wakaka wengi wenye sifa za kuwa mke/mume bora kwako. Hakuna mwanamke/mwanaume MMOJA tu aliyezaliwa kwa ajili yako. Tulitoa na andiko na mifano halisi ya maisha kuthibitisha hilo.
_____________________________________________________________________________________________
Swali la mwisho lilikuwa, 
*Natambuaje kuwa ndiye?*
 Kwanza kabisa nirudie kusema kama una ujasiri wa kusema kaka Mtume Paulo "Si mimi ninayeishi, bali Kristo ndani yangu" (Wagal. 2:20), unaweza kusema kwa uhakika " Roho wa Mungu yu ndani yangu", unajitambua, unatambua unachohitaji kama mkristo, unapokea hekima kutoka wa watu sahihi, ni muhimu kuamini kwamba Mungu anaweza kuweka hekima na busara ndani yako ukafanya maamuzi/uchaguzi sahihi.
_____________________________________________________________________________________________
Mambo yanayo tusumbua vijana mara nyingi ni pamoja na:
1. *Misingi ya kiroho mibovu.* Hili tumelirudia tena na tena. Tukianza kuyumba kwenye hili, kukosa mizizi katika mambo ya Mungu, kukosa support system (mtandao wa ushauri) sahihi katika imani na maisha, hatutakosa kuyumba katika suala la kuoa/kuolewa
2. *Kukosa utulivu* .  Racing minds! Mawazo hayatulizani kabisa Kila anayekatisha na shepu lake, na kifua chake basi akili zinaondoka na huyo kwanza mpaka atokomee kusikojulikana ndo zirudi.
_____________________________________________________________________________________________

_____________________________________________________________________________________________
*_"Asiyetawala roho yake Ni mfano wa mji uliobomolewa, usio na kuta."_*
-Mithali 25:28
 *Kukosa utulivu*! Hili ndilo janga kubwa la kizazi hiki. Makovu na majeraha mabichi ya mioyo tunayotembea nayo vijana wengi ni matunda ya kukosa utulivu. Tunafanya maamuzi bila utulivu, Tunaongea na kutoa majibu pasipo utulivu, Tunachagua marafiki pasipo utulivu Tunajifunza mambo mengi pasipo utulivu, tuna-judge mambo mengi pasipo utulivu, tunakubali na kukataa mambo pasipo utulivu. Utulivu, Utulivu, Utulivu! Utulivu unauzwa wapi? Bwana Yesu tusaidie tuwe na UTULIVU!
_____________________________________________________________________________________________
Kuna mkaka saa hii anasoma mada hii, anamaswali magumu kuhusu binti wa kuoa lakini "anatembea" na wadada kadhaa na wote wanaimani wataolewa naye. Na inawezekana uko naye hapo ulipo. Hujatulia brother! Na wewe dada mzuri unajiharibia maisha! Bado unajiuliza kwa nini unachanganyikiwa? Bado unataka eti Mungu akupe mke/mume? *We* *umesikia wapi*
_____________________________________________________________________________________________
(Samahani kwa changamoto typing errors, simu inazingua halafu hasira ishapanda)
3. *Vigezo Visivyo na Maana* . huoni mwenye vigezo unavyotaka. Okay, sawa! Tangu mwanzo tumesema ni lazima kuwa na vigezo MUHIMU usivyoweza kushusha viwango vyake no matter what. Yaani ukisema umeokoka maana yake suala na kuoa/kuolewa na mtu asiyeokoka halina mjadala! Hakuna cha "oh, kuna wapagani wana roho nzuri kuliko wapendwa," suala la ndoa ni zaidi ya "roho nzuri."
_____________________________________________________________________________________________
Wewe vigezo MUHIMU kwako ni vipi? Mimi mwenzenu zamani nilisema sitakaa nioe mke ambaye anachanganya L na R, badala ya "rafiki" anatamka "lafiki." Na nilikuwa dead serious 
Namshukuru Mungu kadri nilivyoendelea kujifunza kuna mambo nilianza kuelewa ni ya msingi, na katika yaliyo ya msingi kuna ambayo ni nonnegotiable (hayajadiliki).

Nitoe zile salaam tena kwa my sweet Grace, yaani hata sikumbuki vizuri ukitamka L au R zina-sound vipi yaani nakupendaga tu
_____________________________________________________________________________________________
Swali ni hili: unapoweka vigezo kuhusu mume/mke unayemtaka unaweka kwa kulinganisha na vigezo gani ulivyo navyo wewe binafsi? Unataka nini kwa sababu una nini, unaamini nini na unamalengo ya kufanya nini!!!????
_____________________________________________________________________________________________
Nataka anayejuwa kupiga kinanda kwa sababu mimi ni muimbaji mzuri, au nayeye awe muimbaji kama mimi tutaweka malengo ya huduma pamoja. Hivyo tu? Ikitokea amepata ajali mkono umepoteza nguvu hawezi tena kupiga kinanda utaendelea kumpendea nini cha ziada? Akiwa muimbaji mwenzako ndo iweje? Huna taarifa hata moja ya wanandoa waimbaji waliobwaga manyanga kwenye ndoa?
_____________________________________________________________________________________________
Niongee hili na mpendwa wangu wewe mwenye wito wa utumishi fulani au unayevutia na huduma fulani. Huduma SI kigezo cha msingi cha kumfanya mtu afae kuwa mume/mke wako. Huoi/huolewi na huduma ya mtu. Unaolewa na utu wake. Na ni vyema ufahamu kwamba huduma kuchonga utu ni kazi ngumu kuliko utu kuchonga huduma. Kama hujanielewa hapo tukutane bungeni.
By the way, si kila unachovutiwa nacho kwa mtu kinageuka sifa ya yeye kuwa mume au mke anayekufaa.
_____________________________________________________________________________________________
"Unataka mume smart, mwenye msimamo na maamuzi thabiti." Praise God! Very good for you! Sasa jitaidi basi angalau ufanye na wewe maamuzi thabiti: hivi wewe ni mshirika wa Kanisa gani hasa? Mbona kama unawachungaji wa5 na huyo wa 6 pia si wako? Pastor Ken ni daddy wako, Pastor Chris ni Daddy wako, Pastor Ikeneke wa kwenye luninga ni Daddy wako na hapo unaelekea "kuzaliwa kiroho" na "daddy Lucifer" maana kuna kijana wake umemzimikia kweli kweli. Eleweka basi!
_____________________________________________________________________________________________
Unataka mume smart, mwenye msimamo? Wewe mbona unawakaka wa3 unawatafunia pesa za vipodozi na unajua fika hakuna unayempenda kati yao? Yaani wanakupendezesha wengine, ukishaweka mipodo sawa unaenda kujitembeza upate wa kukuoa eti. Unapanda upepo, utavuna kimbunga!
_____________________________________________________________________________________________
Nihitimishe sehemu hii ili nigusie mambo mengine machache Kwa habari ya kumpata huyo fulani wako. Navutwa sasa kuzungumza picha ya ndoa changa na mambo ambayo wengi hatujiandai vizuri kukutana nayo au hatujiandai kabisa. Kuhitimisha sehemu hii niseme hivi
_____________________________________________________________________________________________
Hakuna mtu mwenye fomyula ya kukupatia mke/mume. Tunu kubwa itakayokusaidia ni UTULIVU.
1. Utulivu mbele za Mungu
2. Utulivu katika jamii unamoishi (nyumbani, kazini, kanisani, n.k)
3. Utulivu ndani yako. Maamuzi yako, muitikio wako katika masuala, just utulivu!

Ukweli ni kwamba ukijituliza utapata mke/mume na usipotulia pia utapata mume/mke, lakini...
_____________________________________________________________________________________________
Kuna mambo hatuwezi kuandika hapa maana siku hizi kuna vitoto vya 12yrs vinamilikishwa smartphones. Lakini nikutie moyo kijana unayejiandaa kuingia Kwenye ndoa. Ndoa ndiyo mahusiano ya kiwango cha juu zaidi katika mahusiano yoyote yale katika uumbaji wa Mungu baada ya mahusiano yetu (kanisa) na Mungu kupitia Kristo Yesu. Haishangazi kwamba mtunga mithali alisema Apataye mke (mume) apata kitu chema, naye AJIPATIA KIBALI KWA MUNGU. Neno hili ni kubwa mno!
_____________________________________________________________________________________________
Ukiweka msingi mzuri katika Neno na kupata elimu/maarifa sahihi kuhusu ndoa, uamuzi wa kuoa/kuolewa ni uamuzi utakaokufungulia "dunia" ya fursa na KIBALI cha mbingu kwa namna ambayo hujawahi kushuhudia katika maisha yako.
_____________________________________________________________________________________________
UNAKUMBUKA???
 *3]Umtumaini BWANA ukatende mema, Ukae katika nchi, upendezwe na uaminifu.[4]Nawe utajifurahisha kwa BWANA, _Naye atakupa haja za moyo wa_* *_ko._ 5]Umkabidhi* *BWANA njia yako, Pia umtumaini, naye atafanya. 6]Ataitokeza haki yako kama nuru, Na hukumu yako kama adhuhuri. 7]Ukae kimya mbele za BWANA, Nawe umngojee kwa saburi; Usimkasirikie yeye afanikiwaye katika njia yake, Wala mtu afanyaye hila.* 
Zaburi 37:3-7
_____________________________________________________________________________________________
*KWAKO KIJANA WA KIUME* 
*Rafiki yangu.... (Jaza jina lako):* 
Jitunze na waheshimu binti za watu. Kama hunampango wa kuoa sasa usiamshe mapenzi na kucheza na hisia za mtoto wa mtu. Ni kitu kibaya kuliko unavyokichukulia. *Unaweza kuishi bila ngono na uchafu wa punyeto na pornography* . Inawezekana! Kabla huwekeza muda na nguvu zako katika masuala ya mapenzi, wekeza ndani yako. Wekeza katika kupata maarifa. Wekeza katika kutengeneza kipato. Wekeza katika afya yako. Wekeza katika mahusiano ya kifamilia na jamii.
_____________________________________________________________________________________________
NAKUANDIKIA WEWE BINTI:
 *Mpendwa wangu...(Jaza jina lako):* Wewe ni wa thamani kubwa sana kuliko unavyoelewa. Itunze thamani moyo na roho yako, mawazo yako na huo mwili wako. Mwanamasbwi nguli Marehem Mohamed Ally anakaririwa kuwahi kuwaeleza binti zake kuwa Mungu katika hekima yake alificha madini yote ya thamani kubwa mahali ambapo mwanadamu atafanya kazi ngumu kuyapata. Akasema, miili yenu inathamani kuliko madini yoyote yale duniani. 
Nami naungana naye.
_____________________________________________________________________________________________
Ukikuta eneo ambapo Tanzanite inaokotwa hovyo nje nje, watoto wanaichezea kama gololi, wazee wanaitumia kama mawe ya kuwindia ndege, basi ujue umefika kwenye himaya ya watu wasiotambua kabisa thamani ya madini. Kadhalika binti asiyetambua thamani yake, mwili wake unaanikwa hovyo hovyo, antumika tu kumaliza tamaa za wahuni fulani kwa kudanganywa hayo ndo mapenzi. Mtu asiyeweza kutunza heshima na mipaka yako unaaminije kwamba anatambua thamani yako au anakupenda? Unaonaje fahari kutembea umevaa nusu blouse na matiti nje? Kutunza heshima ya mwili wako si ushamba, wala kuuanika hivyo si kuwa wa kisasa.
_____________________________________________________________________________________________HABARI NJEMA NI HII:
Maadamu tuko hai, iko nafasi ya kujenga upya misingi yetu. Haijalishi tulienda mbali kiasi gani na kusudi la Mungu kwa sababu yoyote ile, Mungu wa rehema anasamehe. Sisi bado ni wa thamani kubwa mno kwake. Moyo wake unatutafuta kwa shauku ikiwa tutakubali kumruhusu akarabati maisha yetu. Nikualike kusoma pamoja nami kile awezacho kufanya MFINYANZI MKUU, YESU WA KALVARI katika maisha yetu
_____________________________________________________________________________________________
*Yeremia 18:1-8* .
1]Neno hili ndilo lililomjia Yeremia, kutoka kwa BWANA, kusema, 2]Ondoka, ukashuke mpaka nyumba ya mfinyanzi, na huko nitakusikizisha maneno yangu. 3]Basi nikashuka mpaka nyumba ya mfinyanzi, na tazama, alikuwa akifanya kazi yake kwa magurudumu. 4]Na chombo kile, alichokuwa akikifinyanga, kilipoharibika mkononi mwake yule mfinyanzi, alikifanyiza tena kuwa chombo kingine, kama alivyoona vema yule mfinyanzi kukifanya.5]Ndipo neno la BWANA likanijia, kusema...
_____________________________________________________________________________________________
6]Ee nyumba ya Israeli, *je! Siwezi mimi kuwatendea ninyi vile vile kama mfinyanzi huyu alivyotenda? Asema BWANA. Angalieni, kama udongo ulivyo katika mkono wa mfinyanzi, ndivyo mlivyo ninyi katika mkono wangu, Ee nyumba ya Israeli. 7]Wakati wo wote nitakapotoa habari za taifa, na habari za ufalme, kuungï¿½oa, na kuuvunja, na kuuangamiza; 8]ikiwa taifa lile nililolitaja litageuka, na kuacha maovu yake nitaghairi, nisitende mabaya yale niliyoazimia kuwatenda.*
_____________________________________________________________________________________________
Pata nafasi ya peke yako kutafakari maisha yako katika eneo hili. Ni jambo gani unaamini unahitaji kutengeneza? Ni jambo gani unaona ni hitaji lako kubwa Mungu akuwezeshe. Omba, pata ushauri wa kiroho kwa Mchungaji wako au mtu mwingine mkomavu katika imani aliyekaribu nawe. Ukiwa na swali, tushirikishane pia. 

WIKI IMEISHA! Namshukuru Mungu kwa ajili yako wewe uliyepata muda wa kufuatilia sehemu hii ya kwanza ya mada hii. Nakuombea kwa Mungu, eneo lolote ambalo umeguswa na somo hili, ujengwe na kufanywa thabiti.
_____________________________________________________________________________________________
WIKI IJAYO (Week 2)
Katika mfululizo wa somo hili tutagusia:
1. _*"Nimeumizwa  katika mahusiano na kuachwa na majeraha mabaya. Sina imani na vijana wa kiume / mabinti tena. Naweza kupona?"*_ 
2. *_Nimeumiza wengi katika mahusiano. Nahisi sistahili kupendwa tena, nifanyeje_?*
3. *_Kijana na ufahamu wa maisha ndani ya ndoa: Dondoo za msingi_*

Mungu akubariki na kukutunza.Tukutane hapa J3 - Monday!
_____________________________________________________________________________________________
Mungu awabariki mnaochukua screenshots za hizi slides na kushare na wengine. Huwezijuwa unagusa wangapi kwa kufanya hivyo. 
Sote tunahitaji kujifunza na kusaidiana. Ukweli ni kwamba uhitaji wa maarifa ni Mkubwa sana kati yetu vijana katika eneo la mahusiano.

BAADHI YA SHUHUDA NA MICHANGO YA WAPENDWA WETU WIKI HII NI HII...
TUNAMBARIKI MUNGU WETU KWA HILI!
